<?xml version="1.0"?>
<!DOCTYPE TEI.2 PUBLIC "-//TEI P4//DTD Main DTD Driver File//EN" "http://www.tei-c.org/Guidelines/DTD/tei2.dtd" [
<!ENTITY % TEI.XML "INCLUDE">
<!ENTITY % PersProse PUBLIC "-//Perseus P4//DTD Perseus Prose//EN" "http://www.perseus.tufts.edu/DTD/1.0/PersProse.dtd" >
%PersProse;
]>
<TEI.2>
  <teiHeader type="text" status="new">
    <fileDesc>
      <titleStmt>
      	<title>Dialogus de Oratoribus</title>
	<author>Cornelius Tacitus</author>
      </titleStmt>
      &Perseus.publish;
      <sourceDesc>
	<bibl>	  <title>Opera Minora</title>
	  <author>Cornelius Tacitus</author>
	  <editor role="editor">Henry Furneaux</editor>
	  <publisher>Clarendon Press</publisher>
	  <pubPlace>Oxford</pubPlace>
	  <date>1900</date>
	</bibl>
      </sourceDesc>
    </fileDesc>

    <encodingDesc>
      <refsDecl doctype="TEI.2">
        <state n="chunk" unit="chapter"/>
        <state unit="section"/>
      </refsDecl>
    </encodingDesc>

    <profileDesc>
      <langUsage>
	<language id="la">Latin</language>
      	<language id="greek">Greek</language>
      </langUsage>
    </profileDesc>
  </teiHeader>
	
<text lang="la" n="Dial">
<body>
<head>Dialogus de Oratoribus</head>
<div1 type="chapter" n="1">
<milestone n="1" unit="section"/>
<p>Saepe ex me requiris, Iuste Fabi, cur, cum priora saecula 
tot eminentium oratorum ingeniis gloriaque floruerint, 
nostra potissimum aetas deserta et laude eloquentiae orbata 
vix nomen ipsum oratoris retineat; neque enim ita appellamus nisi antiquos, horum autem temporum diserti causidici 
et advocati et patroni et quidvis potius quam oratores vocantur. 
<milestone n="2" unit="section"/>
cui percontationi tuae respondere et tam magnae 
quaestionis pondus excipere, ut aut de ingeniis nostris male 
existimandum &lt;sit&gt;, si idem adsequi non possumus, aut de 
iudiciis, si nolumus, vix hercule auderem, si mihi mea sententia proferenda ac non disertissimorum, ut nostris temporibus, hominum sermo repetendus esset, quos eandem 
hanc quaestionem pertractantis iuvenis admodum audivi. 
<milestone n="3" unit="section"/>
ita non ingenio, sed memoria et recordatione opus est, ut 
quae a praestantissimis viris et excogitata subtiliter et dicta 
graviter accepi, cum singuli diversas sed probabilis causas adferrent, dum formam sui quisque et animi 
et ingenii redderent, isdem nunc numeris isdemque rationibus persequar, servato ordine disputationis. 
<milestone n="4" unit="section"/>
neque enim defuit qui diversam quoque partem susciperet, ac multum 
vexata et inrisa vetustate nostrorum temporum eloquentiam 
antiquorum ingeniis anteferret. </p></div1>
<div1 type="chapter" n="2">
<milestone n="1" unit="section"/>
<p>Nam postero die quam Curiatius Maternus Catonem 
recitaverat, cum offendisse potentium animos diceretur, 
tamquam in eo tragoediae argumento sui oblitus tantum 
Catonem cogitasset, eaque de re per urbem frequens sermo 
haberetur, venerunt ad eum Marcus Aper et Iulius Secundus, celeberrima tum ingenia fori nostri, quos ego utrosque 
non modo in iudiciis studiose audiebam, sed domi quoque 
et in publico adsectabar mira studiorum cupiditate et quodam ardore iuvenili, ut fabulas quoque eorum et disputationes et arcana semotae dictionis penitus exciperem, quamvis 
maligne plerique opinarentur, nec Secundo promptum esse 
sermonem et Aprum ingenio potius et vi naturae quam 
<milestone n="2" unit="section"/>
institutione et litteris famam eloquentiae consecutum. nam 
et Secundo purus et pressus et, in quantum satis erat, profluens sermo non defuit, et Aper omni eruditione imbutus 
contemnebat potius litteras quam nesciebat, tamquam maiorem industriae et laboris gloriam habiturus, si ingenium 
eius nullis alienarum artium adminiculis inniti videretur. </p></div1>
<div1 type="chapter" n="3">
<milestone n="1" unit="section"/>
<p>Igitur ut intravimus cubiculum Materni, sedentem ipsum&lt;que&gt;, quem pridie recitaverat librum, inter manus habentem 
deprehendimus. 
<milestone n="2" unit="section"/></p>
<p>Tum Secundus 'nihilne te' inquit, 'Materne, fabulae 
malignorum terrent, quo minus offensas Catonis tui ames? 
an ideo librum istum adprehendisti, ut diligentius retractares, et sublatis si qua pravae interpretationi materiam 
dederunt, emitteres Catonem non quidem meliorem, sed 
tamen securiorem?'   
<milestone n="3" unit="section"/></p>
<p>Tum ille 'leges' inquit 'quid Maternus sibi debuerit, et 
adgnosces quae audisti. quod si qua omisit Cato, sequenti 
recitatione Thyestes dicet; hanc enim tragoediam disposui 
iam et intra me ipse formavi. atque ideo maturare libri 
huius editionem festino, ut dimissa priore cura novae cogitationi toto pectore incumbam.' 
<milestone n="4" unit="section"/></p>
<p>'Adeo te tragoediae istae non satiant,' inquit Aper 'quo 
minus omissis orationum et causarum studiis omne tempus 
modo circa Medeam, ecce nunc circa Thyestem consumas, 
cum te tot amicorum causae, tot coloniarum et municipiorum clientelae in forum vocent, quibus vix suffeceris, 
etiam si non novum tibi ipse negotium importasses, &lt;ut&gt; 
Domitium et Catonem, id est nostras quoque historias et 
Romana nomina Graeculorum fabulis adgregares.' </p></div1>
<div1 type="chapter" n="4">
<milestone n="1" unit="section"/>
<p>Et Maternus: 'perturbarer hac tua severitate, nisi frequens et assidua nobis contentio iam prope in consuetudinem vertisset. nam nec tu agitare et insequi poetas 
intermittis, et ego, cui desidiam advocationum obicis, 
cotidianum hoc patrocinium defendendae adversus te poeticae exerceo. 
<milestone n="2" unit="section"/>
quo laetor magis oblatum nobis iudicem, qui 
me vel in futurum vetet versus facere, vel, quod iam 
pridem opto, sua quoque auctoritate compellat, ut omissis 
forensium causarum angustiis, in quibus mihi satis superque 
sudatum est, sanctiorem illam et augustiorem eloquentiam 
colam.' </p></div1>
<div1 type="chapter" n="5">
<milestone n="1" unit="section"/>
<p>'Ego vero' inquit Secundus, 'antequam me iudicem Aper 
recuset, faciam quod probi et moderati iudices solent, ut in 
iis cognitionibus &lt;se&gt; excusent, in quibus manifestum est 
<milestone n="2" unit="section"/>
alteram apud eos partem gratia praevalere. quis enim 
nescit neminem mihi coniunctiorem esse et usu amicitiae   
et assiduitate contubernii quam Saleium Bassum, cum optimum virum tum absolutissimum poetam? porro si poetica 
accusatur, non alium video reum locupletiorem.' 
<milestone n="3" unit="section"/></p>
<p>'Securus sit' inquit Aper 'et Saleius Bassus et quisquis 
alius studium poeticae et carminum gloriam fovet, cum 
causas agere non possit. ego enim, quatenus arbitrum litis 
huius inveni, non patiar Maternum societate plurium defendi, sed ipsum solum apud eos arguam, quod natus ad 
eloquentiam virilem et oratoriam, qua parere simul et tueri 
amicitias, adsciscere necessitudines, complecti provincias 
possit, omittit studium, quo non aliud in civitate nostra vel ad 
utilitatem fructuosius &lt;vel ad voluptatem dulcius&gt; vel ad dignitatem amplius vel ad urbis famam pulchrius vel ad totius 
imperii atque omnium gentium notitiam inlustrius excogitari potest. 
<milestone n="4" unit="section"/>
nam si ad utilitatem vitae omnia consilia factaque 
nostra derigenda sunt, quid est tutius quam eam exercere 
artem, qua semper armatus praesidium amicis, opem 
alienis, salutem periclitantibus, invidis vero et inimicis metum et terrorem ultro feras, ipse securus et velut quadam 
<milestone n="5" unit="section"/>
perpetua potentia ac potestate munitus? cuius vis et utilitas 
rebus prospere fluentibus aliorum perfugio et tutela intellegitur: sin proprium periculum increpuit, non hercule lorica 
et gladius in acie firmius munimentum quam reo et periclitanti eloquentia, praesidium simul ac telum, quo propugnare 
pariter et incessere sive in iudicio sive in senatu sive apud 
<milestone n="6" unit="section"/>
principem possis. quid aliud infestis patribus nuper Eprius 
Marcellus quam eloquentiam suam opposuit? qua accinctus 
et minax disertam quidem, sed inexercitatam et eius modi 
certaminum rudem Helvidii sapientiam elusit. plura de utilitate non dico, cui parti minime contra dicturum Maternum 
meum arbitror. </p></div1>
<div1 type="chapter" n="6">
<milestone n="1" unit="section"/>
<p>Ad voluptatem oratoriae eloquentiae transeo, cuius iucunditas non uno aliquo momento, sed omnibus prope diebus 
<milestone n="2" unit="section"/>
ac prope omnibus horis contingit. quid enim dulcius 
libero et ingenuo animo et ad voluptates honestas nato 
quam videre plenam semper et frequentem domum suam 
concursu splendidissimorum hominum? idque scire non 
pecuniae, non orbitati, non officii alicuius administrationi, 
sed sibi ipsi dari? ipsos quin immo orbos et locupletes et 
potentis venire plerumque ad iuvenem et pauperem, ut aut 
<milestone n="3" unit="section"/>
sua aut amicorum discrimina commendent. ullane tanta 
ingentium opum ac magnae potentiae voluptas quam spectare homines veteres et senes et totius orbis gratia subnixos 
in summa rerum omnium abundantia confitentis, id quod 
<milestone n="4" unit="section"/>
optimum sit se non habere? iam vero qui togatorum comitatus et egressus! quae in publico species! quae in iudiciis 
veneratio! quod illud gaudium consurgendi adsistendique 
inter tacentis et in unum conversos! coire populum et circumfundi coram et accipere adfectum, quemcumque orator 
<milestone n="5" unit="section"/>
induerit! vulgata dicentium gaudia et imperitorum quoque 
oculis exposita percenseo: illa secretiora et tantum ipsis 
orantibus nota maiora sunt. sive accuratam meditatamque 
profert orationem, est quoddam sicut ipsius dictionis, ita 
gaudii pondus et constantia; sive novam et recentem curam 
non sine aliqua trepidatione animi attulerit, ipsa sollicitudo 
<milestone n="6" unit="section"/>
commendat eventum et lenocinatur voluptati. sed extemporalis audaciae atque ipsius temeritatis vel praecipua iucunditas est; nam in ingenio quoque, sicut in agro, quamquam 
alia diu serantur atque elaborentur, gratiora tamen quae 
sua sponte nascuntur.   </p></div1>
<div1 type="chapter" n="7">
<milestone n="1" unit="section"/>
<p>Equidem, ut de me ipso fatear, non eum diem laetiorem 
egi, quo mihi latus clavus oblatus est, vel quo homo novus 
et in civitate minime favorabili natus quaesturam aut tribunatum aut praeturam accepi, quam eos, quibus mihi pro 
mediocritate huius quantulaecumque in dicendo facultatis 
aut reum prospere defendere aut apud centumviros causam aliquam feliciter orare aut apud principem ipsos illos 
libertos et procuratores principum tueri et defendere datur. 
<milestone n="2" unit="section"/>
tum mihi supra tribunatus et praeturas et consulatus ascendere videor, tum habere quod, si non in alio oritur, nec 
<milestone n="3" unit="section"/>
codicillis datur nec cum gratia venit. quid? fama et laus 
cuius artis cum oratorum gloria comparanda est? quid? non 
inlustres sunt in urbe non solum apud negotiosos et rebus 
intentos, sed etiam apud iuvenes vacuos et adulescentis, 
<milestone n="4" unit="section"/>
quibus modo recta indoles est et bona spes sui? quorum 
nomina prius parentes liberis suis ingerunt? quos saepius 
vulgus quoque imperitum et tunicatus hic populus transeuntis nomine vocat et digito demonstrat? advenae quoque et peregrini iam in municipiis et coloniis suis auditos, 
cum primum urbem attigerunt, requirunt ac velut adgnoscere concupiscunt. </p></div1>
<div1 type="chapter" n="8">
<milestone n="1" unit="section"/>
<p>Ausim contendere Marcellum hunc Eprium, de quo 
modo locutus sum, et Crispum Vibium (libentius enim 
novis et recentibus quam remotis et oblitteratis exemplis 
utor) non minores esse in extremis partibus terrarum quam 
<milestone n="2" unit="section"/>
Capuae aut Vercellis, ubi nati dicuntur. nec hoc illis alterius &lt;bis, alterius&gt; ter milies sestertium praestat, quamquam 
ad has ipsas opes possunt videri eloquentiae beneficio 
venisse, &lt;sed&gt; ipsa eloquentia; cuius numen et caelestis vis   
multa quidem omnibus saeculis exempla edidit, ad quam 
usque fortunam homines ingenii viribus pervenerint, sed 
haec, ut supra dixi, proxima et quae non auditu cognoscenda, 
<milestone n="3" unit="section"/>
sed oculis spectanda haberemus. nam quo sordidius et abiectius nati sunt quoque notabilior paupertas et angustiae 
rerum nascentis eos circumsteterunt, eo clariora et ad demonstrandam oratoriae eloquentiae utilitatem inlustriora 
exempla sunt, quod sine commendatione natalium, sine 
substantia facultatum, neuter moribus egregius, alter habitu 
quoque corporis contemptus, per multos iam annos potentissimi sunt civitatis ac, donec libuit, principes fori, nunc principes in Caesaris amicitia agunt feruntque cuncta atque ab 
ipso principe cum quadam reverentia diliguntur, quia Vespasianus, venerabilis senex et patientissimus veri, bene 
intellegit ceteros quidem amicos suos iis niti, quae ab 
ipso acceperint quaeque ipsis accumulare et in alios congerere promptum sit, Marcellum autem et Crispum attulisse 
ad amicitiam suam quod non a principe acceperint nec accipi possit. 
<milestone n="4" unit="section"/>
minimum inter tot ac tanta locum obtinent 
imagines ac tituli et statuae, quae neque ipsa tamen negleguntur, tam hercule quam divitiae et opes, quas facilius 
invenies qui vituperet quam qui fastidiat. his igitur et 
honoribus et ornamentis et facultatibus refertas domos eorum 
videmus, qui se ab ineunte adulescentia causis forensibus et 
oratorio studio dederunt. </p></div1>
<div1 type="chapter" n="9">
<milestone n="1" unit="section"/>
<p>Nam carmina et versus, quibus totam vitam Maternus 
insumere optat (inde enim omnis fluxit oratio), neque dignitatem ullam auctoribus suis conciliant neque utilitates alunt; 
voluptatem autem brevem, laudem inanem et infructuosam 
<milestone n="2" unit="section"/>
consequuntur. licet haec ipsa et quae deinceps dicturus   
sum aures tuae, Materne, respuant, cui bono est, si apud te 
Agamemnon aut Iason diserte loquitur? quis ideo domum 
defensus et tibi obligatus redit? quis Saleium nostrum, 
egregium poetam vel, si hoc honorificentius est, praeclarissimum vatem, deducit aut salutat aut prosequitur? 
<milestone n="3" unit="section"/>
nempe si amicus eius, si propinquus, si denique ipse in aliquod 
negotium inciderit, ad hunc Secundum recurret aut ad te, 
Materne, non quia poeta es, neque ut pro eo versus facias; 
hi enim Basso domi nascuntur, pulchri quidem et iucundi, 
quorum tamen hic exitus est, ut cum toto anno, per omnes 
dies, magna noctium parte unum librum excudit et elucubravit, rogare ultro et ambire cogatur, ut sint qui dignentur 
audire, et ne id quidem gratis; nam et domum mutuatur et 
auditorium exstruit et subsellia conducit et libellos dispergit. 
<milestone n="4" unit="section"/>
et ut beatissimus recitationem eius eventus prosequatur, 
omnis illa laus intra unum aut alterum diem, velut in herba 
vel flore praecerpta, ad nullam certam et solidam pervenit 
frugem, nec aut amicitiam inde refert aut clientelam aut 
mansurum in animo cuiusquam beneficium, sed clamorem 
<milestone n="5" unit="section"/>
vagum et voces inanis et gaudium volucre. laudavimus 
nuper ut miram et eximiam Vespasiani liberalitatem, quod 
quingenta sestertia Basso donasset. pulchrum id quidem, 
indulgentiam principis ingenio mereri: quanto tamen pulchrius, si ita res familiaris exigat, se ipsum colere, suum 
<milestone n="6" unit="section"/>
genium propitiare, suam experiri liberalitatem! adice quod 
poetis, si modo dignum aliquid elaborare et efficere velint, 
relinquenda conversatio amicorum et iucunditas urbis, deserenda cetera officia utque ipsi dicunt, in nemora et lucos, id 
est in solitudinem secedendum est. </p></div1>
<div1 type="chapter" n="10">
<milestone n="1" unit="section"/>
<p>Ne opinio quidem et fama, cui soli serviunt et quod unum   
esse pretium omnis laboris sui fatentur, aeque poetas quam 
oratores sequitur, quoniam mediocris poetas nemo novit, 
<milestone n="2" unit="section"/>
bonos pauci. quando enim rarissimarum recitationum fama 
in totam urbem penetrat? nedum ut per tot provincias 
innotescat. quotus quisque, cum ex Hispania vel Asia, ne 
quid de Gallis nostris loquar, in urbem venit, Saleium Bassum 
requirit? atque adeo si quis requirit, ut semel vidit, transit 
et contentus est, ut si picturam aliquam vel statuam vidisset. 
<milestone n="3" unit="section"/>
neque hunc meum sermonem sic accipi volo, tamquam eos, 
quibus natura sua oratorium ingenium denegavit, deterream 
a carminibus, si modo in hac studiorum parte oblectare 
<milestone n="4" unit="section"/>
otium et nomen inserere possunt famae. ego vero omnem 
eloquentiam omnisque eius partis sacras et venerabilis puto, 
nec solum cothurnum vestrum aut heroici carminis sonum, 
sed lyricorum quoque iucunditatem et elegorum lascivias et 
iamborum amaritudinem &lt;et&gt; epigrammatum lusus et quamcumque aliam speciem eloquentia habeat, anteponendam 
<milestone n="5" unit="section"/>
ceteris aliarum artium studiis credo. sed tecum mihi, 
Materne, res est, quod, cum natura tua in ipsam arcem 
eloquentiae ferat, errare mavis et summa adepturus in 
levioribus subsistis. ut si in Graecia natus esses, ubi ludicras quoque artis exercere honestum est, ac tibi Nicostrati 
robur ac vires di dedissent, non paterer inmanis illos et ad 
pugnam natos lacertos levitate iaculi aut iactu disci vanescere, sic nunc te ab auditoriis et theatris in forum et ad 
causas et ad vera proelia voco, cum praesertim ne ad illud 
quidem confugere possis, quod plerisque patrocinatur, tamquam minus obnoxium sit offendere poetarum quam oratorum studium. 
<milestone n="6" unit="section"/>
effervescit enim vis pulcherrimae naturae   
tuae, nec pro amico aliquo, sed, quod periculosius est, pro 
Catone offendis. nec excusatur offensa necessitudine officii 
aut fide advocationis aut fortuitae et subitae dictionis impetu: meditatus videris elegisse personam notabilem 
et cum auctoritate dicturam. 
<milestone n="7" unit="section"/>
sentio quid responderi possit: 
hinc ingentis adsensus, haec in ipsis auditoriis praecipue laudari et mox omnium sermonibus ferri. tolle igitur 
quietis et securitatis excusationem, cum tibi sumas adversarium superiorem. 
<milestone n="8" unit="section"/>
nobis satis sit privatas et nostri saeculi 
controversias tueri, in quibus si quando necesse 
sit pro periclitante amico potentiorum aures offendere, et 
probata sit fides et libertas excusata.' </p></div1>
<div1 type="chapter" n="11">
<milestone n="1" unit="section"/>
<p>Quae cum dixisset Aper acrius, ut solebat, et intento ore, 
remissus et subridens Maternus 'parantem' inquit 'me non 
minus diu accusare oratores quam Aper laudaverat (fore 
enim arbitrabar ut a laudatione eorum digressus detrectaret 
poetas atque carminum studium prosterneret) arte quadam 
mitigavit, concedendo iis, qui causas agere non possent, ut 
<milestone n="2" unit="section"/>
versus facerent. ego autem sicut in causis agendis efficere 
aliquid et eniti fortasse possum, ita recitatione tragoediarum 
et ingredi famam auspicatus sum, cum quidem in Neronem 
inprobam et studiorum quoque sacra profanantem Vatinii 
potentiam fregi, &lt;et&gt; hodie si quid in nobis notitiae ac nominis 
est, magis arbitror carminum quam orationum gloria partum. 
<milestone n="3" unit="section"/>
ac iam me deiungere a forensi labore constitui, nec comitatus 
istos et egressus aut frequentiam salutantium concupisco, 
non magis quam aera et imagines, quae etiam me nolente 
<milestone n="4" unit="section"/>
in domum meam inruperunt. nam statum cuiusque ac   
securitatem melius innocentia tuetur quam eloquentia, nec 
vereor ne mihi umquam verba in senatu nisi pro alterius 
discrimine facienda sint. </p></div1>
<div1 type="chapter" n="12">
<milestone n="1" unit="section"/>
<p>Nemora vero et luci et secretum ipsum, quod Aper increpabat, tantam mihi adferunt voluptatem, ut inter praecipuos carminum fructus numerem, quod non in strepitu 
nec sedente ante ostium litigatore nec inter sordes ac lacrimas 
reorum componuntur, sed secedit animus in loca pura atque 
<milestone n="2" unit="section"/>
innocentia fruiturque sedibus sacris. haec eloquentiae primordia, haec penetralia; hoc primum habitu cultuque commoda mortalibus in illa casta et nullis contacta vitiis pectora 
influxit: sic oracula loquebantur. nam lucrosae huius et 
sanguinantis eloquentiae usus recens et ex malis moribus 
natus, atque, ut tu dicebas, Aper, in locum teli repertus. 
<milestone n="3" unit="section"/>
ceterum felix illud et, ut more nostro loquar, aureum saeculum, et oratorum et criminum inops, poetis et vatibus 
abundabat, qui bene facta canerent, non qui male admissa 
<milestone n="4" unit="section"/>
defenderent. nec ullis aut gloria maior aut augustior honor, 
primum apud deos, quorum proferre responsa et interesse 
epulis ferebantur, deinde apud illos dis genitos sacrosque 
reges, inter quos neminem causidicum, sed Orphea ac Linum 
ac, si introspicere altius velis, ipsum Apollinem accepimus. 
<milestone n="5" unit="section"/>
vel si haec fabulosa nimis et composita videntur, illud certe 
mihi concedes, Aper, non minorem honorem Homero quam 
Demostheni apud posteros, nec angustioribus terminis famam 
Euripidis aut Sophoclis quam Lysiae aut Hyperidis includi. 
<milestone n="6" unit="section"/>
pluris hodie reperies, qui Ciceronis gloriam quam qui Virgilii 
detrectent: nec ullus Asinii aut Messallae liber tam inlustris 
est quam Medea Ovidii aut Varii Thyestes. </p></div1>
<div1 type="chapter" n="13">
<milestone n="1" unit="section"/>
<p>Ac ne fortunam quidem vatum et illud felix contubernium   
comparare timuerim cum inquieta et anxia oratorum vita. 
licet illos certamina et pericula sua ad consulatus evexerint, 
malo securum et quietum Virgilii secessum, in quo tamen 
neque apud divum Augustum gratia caruit neque apud 
<milestone n="2" unit="section"/>
populum Romanum notitia. testes Augusti epistulae, testis 
ipse populus, qui auditis in theatro Virgilii versibus surrexit 
universus et forte praesentem spectantemque Virgilium veneratus est sic quasi Augustum. 
<milestone n="3" unit="section"/>
ne nostris quidem temporibus 
Secundus Pomponius Afro Domitio vel dignitate vitae vel 
<milestone n="4" unit="section"/>
perpetuitate famae cesserit. nam Crispus iste et Marcellus, 
ad quorum exempla me vocas, quid habent in hac sua 
fortuna concupiscendum? quod timent, an quod timentur? 
quod, cum cotidie aliquid rogentur, ii quibus praestant indignantur? quod adligati omni adulatione nec imperantibus 
umquam satis servi videntur nec nobis satis liberi? quae 
haec summa eorum potentia est? tantum posse liberti 
<milestone n="5" unit="section"/>
solent. me vero &quot;dulces,&quot; ut Virgilius ait, &quot;Musae,&quot; remotum a sollicitudinibus et curis et necessitate cotidie aliquid 
contra animum faciendi, in illa sacra illosque fontis ferant; 
nec insanum ultra et lubricum forum famamque pallentem trepidus experiar. 
<milestone n="6" unit="section"/>
non me fremitus salutantium nec anhelans 
libertus excitet, nec incertus futuri testamentum pro pignore 
scribam, nec plus habeam quam quod possim cui velim 
relinquere; </p>
<p></p><p>quandoque enim fatalis et meus dies </p>
<p></p><p>veniet: 
statuarque tumulo non maestus et atrox, sed hilaris et 
coronatus, et pro memoria mei nec consulat quisquam nec 
roget.'   </p></div1>
<div1 type="chapter" n="14">
<milestone n="1" unit="section"/>
<p>Vixdum finierat Maternus, concitatus et velut instinctus, 
cum Vipstanus Messalla cubiculum eius ingressus est, suspicatusque ex ipsa intentione singulorum altiorem inter eos 
esse sermonem, 'num parum tempestivus' inquit 'interveni 
secretum consilium et causae alicuius meditationem tractantibus?' 
<milestone n="2" unit="section"/></p>
<p>'Minime, minime' inquit Secundus, 'atque adeo vellem 
maturius intervenisses; delectasset enim te et Apri nostri 
accuratissimus sermo, cum Maternum ut omne ingenium ac 
studium suum ad causas agendas converteret exhortatus 
est, et Materni pro carminibus suis laeta, utque poetas defendi decebat, audentior et poetarum quam oratorum similior 
oratio.' 
<milestone n="3" unit="section"/></p>
<p>'Me vero' inquit 'et sermo iste infinita voluptate adfecisset, atque id ipsum delectat, quod vos, viri optimi et 
temporum nostrorum oratores, non forensibus tantum negotiis et declamatorio studio ingenia vestra exercetis, sed eius 
modi etiam disputationes adsumitis, quae et ingenium alunt 
et eruditionis ac litterarum iucundissimum oblectamentum 
cum vobis, qui ista disputatis, adferunt, tum etiam iis, ad 
<milestone n="4" unit="section"/>
quorum auris pervenerint. itaque hercule non minus probari video in te, Secunde, quod Iuli Africani vitam componendo spem hominibus fecisti plurium eius modi librorum, 
quam in Apro, quod nondum ab scholasticis controversiis 
recessit et otium suum mavult novorum rhetorum more 
quam veterum oratorum consumere.' </p></div1>
<div1 type="chapter" n="15">
<milestone n="1" unit="section"/>
<p>Tum Aper: 'non desinis, Messalla, vetera tantum et 
antiqua mirari, nostrorum autem temporum studia inridere 
atque contemnere. nam hunc tuum sermonem saepe excepi, cum oblitus et tuae et fratris tui eloquentiae neminem 
hoc tempore oratorem esse contenderes, eo, credo, 
audacius, quod malignitatis opinionem non verebaris, cum 
eam gloriam, quam tibi alii concedunt, ipse tibi denegares.' 
<milestone n="2" unit="section"/></p>
<p>'Neque illius' inquit 'sermonis mei paenitentiam ago, 
neque aut Secundum aut Maternum aut te ipsum, Aper, 
quamquam interdum in contrarium disputes, aliter sentire 
credo. ac velim impetratum ab aliquo vestrum ut causas 
huius infinitae differentiae scrutetur ac reddat, quas mecum 
<milestone n="3" unit="section"/>
ipse plerumque conquiro. et quod quibusdam solacio est, 
mihi auget quaestionem, quia video etiam Graecis accidisse ut longius absit &lt;ab&gt; Aeschine et Demosthene Sacerdos 
ille Nicetes, et si quis alius Ephesum vel Mytilenas concentu 
scholasticorum et clamoribus quatit, quam Afer aut Africanus aut vos ipsi a Cicerone aut Asinio recessistis.' </p></div1>
<div1 type="chapter" n="16">
<milestone n="1" unit="section"/>
<p>'Magnam' inquit Secundus 'et dignam tractatu quaestionem movisti. sed quis eam iustius explicabit quam tu, 
ad cuius summam eruditionem et praestantissimum ingenium cura quoque et meditatio accessit?' 
<milestone n="2" unit="section"/></p>
<p>Et Messalla 'aperiam' inquit 'cogitationes meas, si illud 
a vobis ante impetravero, ut vos quoque sermonem hunc 
nostrum adiuvetis.' 
<milestone n="3" unit="section"/></p>
<p>'Pro duobus' inquit Maternus 'promitto: nam et ego et 
Secundus exsequemur eas partis, quas intellexerimus te 
non tam omisisse quam nobis reliquisse. Aprum enim solere dissentire et tu paulo ante dixisti et ipse satis manifestus est iam dudum in contrarium accingi nec aequo animo 
perferre hanc nostram pro antiquorum laude concordiam.' 
<milestone n="4" unit="section"/></p>
<p>'Non enim' inquit Aper 'inauditum et indefensum saeculum nostrum patiar hac vestra conspiratione damnari: 
sed hoc primum interrogabo, quos vocetis antiquos, quam 
<milestone n="5" unit="section"/>
oratorum aetatem significatione ista determinetis. ego enim 
cum audio antiquos, quosdam veteres et olim natos intellego, ac mihi versantur ante oculos Ulixes ac Nestor, quorum aetas mille fere et trecentis annis saeculum nostrum 
antecedit: vos autem Demosthenem et Hyperidem profertis, 
quos satis constat Philippi et Alexandri temporibus floruisse, 
<milestone n="6" unit="section"/>
ita tamen ut utrique superstites essent. ex quo apparet non 
multo pluris quam trecentos annos interesse inter nostram 
et Demosthenis aetatem. quod spatium temporis si ad 
infirmitatem corporum nostrorum referas, fortasse longum 
videatur; si ad naturam saeculorum ac respectum inmensi 
<milestone n="7" unit="section"/>
huius aevi, perquam breve et in proximo est. nam si, ut 
Cicero in Hortensio scribit, is est magnus et verus annus, 
quo eadem positio caeli siderumque, quae cum maxime est, 
rursum existet, isque annus horum quos nos vocamus annorum duodecim milia nongentos quinquaginta quattuor complectitur, incipit Demosthenes vester, quem vos veterem et 
antiquum fingitis, non solum eodem anno quo nos, sed 
etiam eodem mense extitisse. </p></div1>
<div1 type="chapter" n="17">
<milestone n="1" unit="section"/>
<p>Sed transeo ad Latinos oratores, in quibus non Menenium, ut puto, Agrippam, qui potest videri antiquus, nostrorum temporum disertis anteponere soletis, sed Ciceronem 
et Caesarem et Caelium et Calvum et Brutum et Asinium et 
Messallam: quos quid antiquis potius temporibus adscribatis 
<milestone n="2" unit="section"/>
quam nostris, non video. nam ut de Cicerone ipso loquar, 
Hirtio nempe et Pansa consulibus, ut Tiro libertus eius 
scribit, septimo idus &lt;Decembris&gt; occisus est, quo anno divus 
Augustus in locum Pansae et Hirtii se et Q. Pedium consules suffecit. 
<milestone n="3" unit="section"/>
statue sex et quinquaginta annos, quibus   
mox divus Augustus rem publicam rexit; adice Tiberii tris 
et viginti, et prope quadriennium Gai, ac bis quaternos denos 
Claudii et Neronis annos, atque illum Galbae et Othonis 
et Vitellii longum et unum annum, ac sextam iam felicis 
huius principatus stationem, qua Vespasianus rem publicam 
fovet: centum et viginti anni ab interitu Ciceronis in hunc 
<milestone n="4" unit="section"/>
diem colliguntur, unius hominis aetas. nam ipse ego in 
Britannia vidi senem, qui se fateretur ei pugnae interfuisse, 
qua Caesarem inferentem arma Britanniae arcere litoribus 
<milestone n="5" unit="section"/>
et pellere adgressi sunt. ita si eum, qui armatus C. Caesari 
restitit, vel captivitas vel voluntas vel fatum aliquod in 
urbem pertraxisset, aeque idem et Caesarem ipsum et Ciceronem audire potuit et nostris quoque actionibus interesse. 
<milestone n="6" unit="section"/>
proximo quidem congiario ipsi vidistis plerosque senes, qui 
se a divo quoque Augusto semel atque iterum accepisse 
<milestone n="7" unit="section"/>
congiarium narrabant. ex quo colligi potest et Corvinum 
ab illis et Asinium audiri potuisse; nam Corvinus in medium usque Augusti principatum, Asinius paene ad extremum duravit, ne dividatis saeculum, et antiquos ac veteres 
vocitetis oratores, quos eorundem hominum aures adgnoscere 
ac velut coniungere et copulare potuerunt. </p></div1>
<div1 type="chapter" n="18">
<milestone n="1" unit="section"/>
<p>Haec ideo praedixi, ut si qua ex horum oratorum fama 
gloriaque laus temporibus adquiritur, eam docerem in medio 
sitam et propiorem nobis quam Servio Galbae aut C. Carboni quosque alios merito antiquos vocaverimus; sunt enim 
horridi et inpoliti et rudes et informes et quos utinam nulla 
parte imitatus esset Calvus vester aut Caelius aut ipse 
<milestone n="2" unit="section"/>
Cicero. agere enim fortius iam et audentius volo, si illud 
ante praedixero, mutari cum temporibus formas quoque et   
genera dicendi. sic Catoni seni comparatus C. Gracchus 
plenior et uberior, sic Graccho politior et ornatior Crassus, 
sic utroque distinctior et urbanior et altior Cicero, Cicerone 
mitior Corvinus et dulcior et in verbis magis elaboratus. 
<milestone n="3" unit="section"/>
nec quaero quis disertissimus: hoc interim probasse contentus sum, non esse unum eloquentiae vultum, sed in illis 
quoque quos vocatis antiquos pluris species deprehendi, 
nec statim deterius esse quod diversum est, vitio autem 
malignitatis humanae vetera semper in laude, praesentia in 
<milestone n="4" unit="section"/>
fastidio esse. num dubitamus inventos qui prae Catone 
Appium Caecum magis mirarentur? satis constat ne Ciceroni quidem obtrectatores defuisse, quibus inflatus et tumens 
nec satis pressus, sed supra modum exsultans et superfluens 
<milestone n="5" unit="section"/>
et parum Atticus videretur. legistis utique et Calvi et Bruti 
ad Ciceronem missas epistulas, ex quibus facile est deprehendere Calvum quidem Ciceroni visum exsanguem et 
aridum, Brutum autem otiosum atque diiunctum; rursusque 
Ciceronem a Calvo quidem male audisse tamquam solutum 
et enervem, a Bruto autem, ut ipsius verbis utar, tamquam 
<milestone n="6" unit="section"/>
&quot;fractum atque elumbem.&quot; si me interroges, omnes mihi 
videntur verum dixisse: sed mox ad singulos veniam, nunc 
mihi cum universis negotium est. </p></div1>
<div1 type="chapter" n="19">
<milestone n="1" unit="section"/>
<p>Nam quatenus antiquorum admiratores hunc velut terminum antiquitatis constituere solent, qui usque ad Cassium * * , 
quem reum faciunt, quem primum adfirmant flexisse ab 
illa vetere atque directa dicendi via, non infirmitate ingenii 
nec inscitia litterarum transtulisse se ad aliud dicendi genus 
<milestone n="2" unit="section"/>
contendo, sed iudicio et intellectu. vidit namque, ut paulo 
ante dicebam, cum condicione temporum et diversitate 
aurium formam quoque ac speciem orationis esse mutandam. facile perferebat prior ille populus, ut imperitus et 
rudis, impeditissimarum orationum spatia, atque id ipsum 
<milestone n="3" unit="section"/>
laudabat, si dicendo quis diem eximeret. iam vero longa 
principiorum praeparatio et narrationis alte repetita series 
et multarum divisionum ostentatio et mille argumentorum 
gradus, et quidquid aliud aridissimis Hermagorae et Apollodori libris praecipitur, in honore erat; quod si quis odoratus philosophiam videretur et ex ea locum aliquem orationi 
<milestone n="4" unit="section"/>
suae insereret, in caelum laudibus ferebatur. nec mirum; 
erant enim haec nova et incognita, et ipsorum quoque 
oratorum paucissimi praecepta rhetorum aut philosophorum 
<milestone n="5" unit="section"/>
placita cognoverant. at hercule pervulgatis iam omnibus, 
cum vix in cortina quisquam adsistat, quin elementis studiorum, etsi non instructus, at certe imbutus sit, novis et 
exquisitis eloquentiae itineribus opus est, per quae orator 
fastidium aurium effugiat, utique apud eos iudices, qui vi 
et potestate, non iure et legibus cognoscunt, nec accipiunt 
tempora, sed constituunt, nec exspectandum habent oratorem, dum illi libeat de ipso negotio dicere, sed saepe ultro 
admonent atque alio transgredientem revocant et festinare 
se testantur. </p></div1>
<div1 type="chapter" n="20">
<milestone n="1" unit="section"/>
<p>Quis nunc feret oratorem de infirmitate valetudinis suae 
praefantem? qualia sunt fere principia Corvini. quis quinque in Verrem libros exspectabit? quis de exceptione et 
formula perpetietur illa inmensa volumina, quae pro M. Tullio 
<milestone n="2" unit="section"/>
aut Aulo Caecina legimus? praecurrit hoc tempore iudex 
dicentem et, nisi aut cursu argumentorum aut colore sententiarum aut nitore et cultu descriptionum invitatus et 
corruptus est, aversatur dicentem. 
<milestone n="3" unit="section"/>
vulgus quoque adsistentium et adfluens et vagus auditor adsuevit iam exigere 
laetitiam et pulchritudinem orationis; nec magis perfert in   
iudiciis tristem et impexam antiquitatem quam si quis in 
scaena Roscii aut Turpionis Ambivii exprimere gestus velit. 
<milestone n="4" unit="section"/>
iam vero iuvenes et in ipsa studiorum incude positi, qui 
profectus sui causa oratores sectantur, non solum audire, 
sed etiam referre domum aliquid inlustre et dignum memoria 
volunt; traduntque in vicem ac saepe in colonias ac provincias suas scribunt, sive sensus aliquis arguta et brevi sententia 
<milestone n="5" unit="section"/>
effulsit, sive locus exquisito et poetico cultu enituit. exigitur 
enim iam ab oratore etiam poeticus decor, non Accii aut 
Pacuvii veterno inquinatus, sed ex Horatii et Virgilii et 
<milestone n="6" unit="section"/>
Lucani sacrario prolatus. horum igitur auribus et iudiciis 
obtemperans nostrorum oratorum aetas pulchrior et ornatior 
extitit. neque ideo minus efficaces sunt orationes nostrae, 
<milestone n="7" unit="section"/>
quia ad auris iudicantium cum voluptate perveniunt. quid 
enim, si infirmiora horum temporum templa credas, quia 
non rudi caemento et informibus tegulis exstruuntur, sed 
marmore nitent et auro radiantur? </p></div1>
<div1 type="chapter" n="21">
<milestone n="1" unit="section"/>
<p>Equidem fatebor vobis simpliciter me in quibusdam antiquorum vix risum, in quibusdam autem vix somnum tenere. 
nec unum de populo Canuti aut Atti . . . de Furnio et Toranio quique alios in eodem valetudinario haec ossa et hanc 
maciem probant: ipse mihi Calvus, cum unum et viginti, ut 
puto, libros reliquerit, vix in una et altera oratiuncula satis 
<milestone n="2" unit="section"/>
facit. nec dissentire ceteros ab hoc meo iudicio video: 
quotus enim quisque Calvi in Asitium aut in Drusum legit? 
at hercule in omnium studiosorum manibus versantur accusationes quae in Vatinium inscribuntur, ac praecipue secunda 
ex his oratio; est enim verbis ornata et sententiis, auribus 
iudicum accommodata, ut scias ipsum quoque Calvum intellexisse quid melius esset, nec voluntatem ei, quo &lt;minus&gt; 
sublimius et cultius diceret, sed ingenium ac vires defuisse. 
<milestone n="3" unit="section"/>
quid? ex Caelianis orationibus nempe eae placent, sive universae sive partes earum, in quibus nitorem et altitudinem 
<milestone n="4" unit="section"/>
horum temporum adgnoscimus. sordes autem illae verborum 
et hians compositio et inconditi sensus redolent antiquitatem; nec quemquam adeo antiquarium puto, ut Caelium 
<milestone n="5" unit="section"/>
ex ea parte laudet qua antiquus est. concedamus sane 
C. Caesari, ut propter magnitudinem cogitationum et occupationes rerum minus in eloquentia effecerit, quam divinum 
eius ingenium postulabat, tam hercule quam Brutum philosophiae suae relinquamus; nam in orationibus minorem esse 
<milestone n="6" unit="section"/>
fama sua etiam admiratores eius fatentur: nisi forte quisquam 
aut Caesaris pro Decio Samnite aut Bruti pro Deiotaro rege 
ceterosque eiusdem lentitudinis ac teporis libros legit, nisi 
qui et carmina eorundem miratur. fecerunt enim et carmina 
et in bibliothecas rettulerunt, non melius quam Cicero, sed 
<milestone n="7" unit="section"/>
felicius, quia illos fecisse pauciores sciunt. Asinius quoque, 
quamquam propioribus temporibus natus sit, videtur mihi 
inter Menenios et Appios studuisse. Pacuvium certe et 
Accium non solum tragoediis sed etiam orationibus suis 
<milestone n="8" unit="section"/>
expressit; adeo durus et siccus est. oratio autem, sicut 
corpus hominis, ea demum pulchra est, in qua non eminent 
venae nec ossa numerantur, sed temperatus ac bonus sanguis 
implet membra et exsurgit toris ipsosque nervos rubor tegit 
<milestone n="9" unit="section"/>
et decor commendat. nolo Corvinum insequi, quia nec per 
ipsum stetit quo minus laetitiam nitoremque nostrorum temporum exprimeret, videmus enim quam iudicio eius vis aut 
animi aut ingenii suffecerit.   </p></div1>
<div1 type="chapter" n="22">
<milestone n="1" unit="section"/>
<p>Ad Ciceronem venio, cui eadem pugna cum aequalibus 
suis fuit, quae mihi vobiscum est. illi enim antiquos mirabantur, ipse suorum temporum eloquentiam anteponebat; 
nec ulla re magis eiusdem aetatis oratores praecurrit quam 
<milestone n="2" unit="section"/>
iudicio. primus enim excoluit orationem, primus et verbis 
dilectum adhibuit et compositioni artem, locos quoque 
laetiores attentavit et quasdam sententias invenit, utique in 
iis orationibus, quas senior iam et iuxta finem vitae composuit, id est, postquam magis profecerat usuque et experimentis didicerat quod optimum dicendi genus esset. 
<milestone n="3" unit="section"/>
nam priores eius orationes non carent vitiis antiquitatis: lentus 
est in principiis, longus in narrationibus, otiosus circa excessus; tarde commovetur, raro incalescit; pauci sensus 
apte et cum quodam lumine terminantur. nihil excerpere, 
nihil referre possis, et velut in rudi aedificio, firmus sane 
paries et duraturus, sed non satis expolitus et splendens. 
<milestone n="4" unit="section"/>
ego autem oratorem, sicut locupletem ac lautum patrem 
familiae, non eo tantum volo tecto tegi quod imbrem ac 
ventum arceat, sed etiam quod visum et oculos delectet; 
non ea solum instrui supellectile quae necessariis usibus 
sufficiat, sed sit in apparatu eius et aurum et gemmae, ut 
<milestone n="5" unit="section"/>
sumere in manus et aspicere saepius libeat. quaedam vero 
procul arceantur ut iam oblitterata et olentia: nullum sit 
verbum velut rubigine infectum, nulli sensus tarda et inerti 
structura in morem annalium componantur; fugitet foedam 
et insulsam scurrilitatem, variet compositionem, nec omnis 
clausulas uno et eodem modo determinet. </p></div1>
<div1 type="chapter" n="23">
<milestone n="1" unit="section"/>
<p>Nolo inridere &quot;rotam Fortunae&quot; et &quot;ius verrinum&quot; et 
illud tertio quoque sensu in omnibus orationibus pro sententia   
positum &quot;esse videatur.&quot; nam et haec invitus rettuli et plura 
omisi, quae tamen sola mirantur atque exprimunt ii, qui 
<milestone n="2" unit="section"/>
se antiquos oratores vocitant. neminem nominabo, genus 
hominum significasse contentus; sed vobis utique versantur 
ante oculos isti, qui Lucilium pro Horatio et Lucretium 
pro Virgilio legunt, quibus eloquentia Aufidii Bassi aut 
Servilii Noniani ex comparatione Sisennae aut Varronis 
sordet, qui rhetorum nostrorum commentarios fastidiunt, 
<milestone n="3" unit="section"/>
oderunt, Calvi mirantur. quos more prisco apud iudicem 
fabulantis non auditores sequuntur, non populus audit, vix 
denique litigator perpetitur: adeo maesti et inculti illam 
ipsam, quam iactant, sanitatem non firmitate, sed ieiunio 
<milestone n="4" unit="section"/>
consequuntur. porro ne in corpore quidem valetudinem 
medici probant quae animi anxietate contingit; parum est 
aegrum non esse: fortem et laetum et alacrem volo. prope 
<milestone n="5" unit="section"/>
abest ab infirmitate, in quo sola sanitas laudatur. vos vero, 
&lt;viri&gt; disertissimi, ut potestis, ut facitis, inlustrate saeculum 
<milestone n="6" unit="section"/>
nostrum pulcherrimo genere dicendi. nam et te, Messalla, 
video laetissima quaeque antiquorum imitantem, et vos, 
Materne ac Secunde, ita gravitati sensuum nitorem et cultum 
verborum miscetis, ea electio inventionis, is ordo rerum, ea, 
quotiens causa poscit, ubertas, ea, quotiens permittit, brevitas, is compositionis decor, ea sententiarum planitas est, 
sic exprimitis adfectus, sic libertatem temperatis, ut etiam si 
nostra iudicia malignitas et invidia tardaverit, verum de vobis 
dicturi sint posteri nostri.' </p></div1>
<div1 type="chapter" n="24">
<milestone n="1" unit="section"/>
<p>Quae cum Aper dixisset, 'adgnoscitisne' inquit Maternus 
'vim et ardorem Apri nostri? quo torrente, quo impetu 
saeculum nostrum defendit! quam copiose ac varie vexavit 
antiquos! quanto non solum ingenio ac spiritu, sed etiam   
eruditione et arte ab ipsis mutuatus est per quae mox ipsos 
incesseret! tuum tamen, Messalla, promissum immutasse 
<milestone n="2" unit="section"/>
non debet. neque enim defensorem antiquorum exigimus, 
nec quemquam nostrum, quamquam modo laudati sumus, 
iis quos insectatus est Aper comparamus. ac ne ipse 
quidem ita sentit, sed more vetere et a nostris philosophis 
<milestone n="3" unit="section"/>
saepe celebrato sumpsit sibi contra dicendi partis. igitur 
exprome nobis non laudationem antiquorum (satis enim illos 
fama sua laudat), sed causas cur in tantum ab eloquentia 
eorum recesserimus, cum praesertim centum et viginti annos 
ab interitu Ciceronis in hunc diem effici ratio temporum 
collegerit.' </p></div1>
<div1 type="chapter" n="25">
<milestone n="1" unit="section"/>
<p>Tum Messalla: 'sequar praescriptam a te, Materne, 
formam; neque enim diu contra dicendum est Apro, qui 
primum, ut opinor, nominis controversiam movit, tamquam 
parum proprie antiqui vocarentur, quos satis constat ante 
<milestone n="2" unit="section"/>
centum annos fuisse. mihi autem de vocabulo pugna non 
est; sive illos antiquos sive maiores sive quo alio mavult 
nomine appellet, dum modo in confesso sit eminentiorem 
illorum temporum eloquentiam fuisse; ne illi quidem parti 
sermonis eius repugno, si comminus fatetur pluris formas 
<milestone n="3" unit="section"/>
dicendi etiam isdem saeculis, nedum diversis extitisse. sed 
quo modo inter Atticos oratores primae Demostheni tribuuntur, proximum [autem] locum Aeschines et Hyperides 
et Lysias et Lycurgus obtinent, omnium autem concessu 
haec oratorum aetas maxime probatur, sic apud nos Cicero 
quidem ceteros eorundem temporum disertos antecessit, 
Calvus autem et Asinius et Caesar et Caelius et Brutus iure 
<milestone n="4" unit="section"/>
et prioribus et sequentibus anteponuntur. nec refert quod 
inter se specie differunt, cum genere consentiant. adstrictior   
Calvus, numerosior Asinius, splendidior Caesar, amarior 
Caelius, gravior Brutus, vehementior et plenior et valentior 
Cicero: omnes tamen eandem sanitatem eloquentiae &lt;prae se&gt; 
ferunt, ut si omnium pariter libros in manum sumpseris, 
scias, quamvis in diversis ingeniis, esse quandam iudicii ac 
<milestone n="5" unit="section"/>
voluntatis similitudinem et cognationem. nam quod invicem 
se obtrectaverunt et sunt aliqua epistulis eorum inserta, ex 
quibus mutua malignitas detegitur, non est oratorum vitium, 
<milestone n="6" unit="section"/>
sed hominum. nam et Calvum et Asinium et ipsum Ciceronem credo solitos et invidere et livere et ceteris humanae 
infirmitatis vitiis adfici: solum inter hos arbitror Brutum 
non malignitate nec invidia, sed simpliciter et ingenue iudicium animi sui detexisse. 
<milestone n="7" unit="section"/>
an ille Ciceroni invideret, qui mihi 
videtur ne Caesari quidem invidisse? quod ad Servium 
Galbam et C. Laelium attinet, et si quos alios antiquiorum 
agitare non destitit, non exigit defensorem, cum fatear quaedam eloquentiae eorum ut nascenti adhuc nec satis adultae 
defuisse. </p></div1>
<div1 type="chapter" n="26">
<milestone n="1" unit="section"/>
<p>Ceterum si omisso optimo illo et perfectissimo genere 
eloquentiae eligenda sit forma dicendi, malim hercule 
C. Gracchi impetum aut L. Crassi maturitatem quam calamistros Maecenatis aut tinnitus Gallionis: adeo melius est 
orationem vel hirta toga induere quam fucatis et meretriciis 
<milestone n="2" unit="section"/>
vestibus insignire. neque enim oratorius iste, immo hercule 
ne virilis quidem cultus est, quo plerique temporum nostrorum actores ita utuntur, ut lascivia verborum et levitate 
sententiarum et licentia compositionis histrionalis modos 
<milestone n="3" unit="section"/>
exprimant. quodque vix auditu fas esse debeat, laudis et 
gloriae et ingenii loco plerique iactant cantari saltarique 
commentarios suos. unde oritur illa foeda et praepostera,   
sed tamen frequens, exclamatio, ut 
oratores nostri tenere dicere, histriones diserte saltare dicantur. 
<milestone n="4" unit="section"/>
equidem non negaverim Cassium Severum, quem solum 
Aper noster nominare ausus est, si iis comparetur, qui postea 
fuerunt, posse oratorem vocari, quamquam in magna parte 
<milestone n="5" unit="section"/>
librorum suorum plus bilis habeat quam sanguinis. primus 
enim contempto ordine rerum, omissa modestia ac pudore 
verborum, ipsis etiam quibus utitur armis incompositus et 
studio feriendi plerumque deiectus, non pugnat, sed rixatur. 
<milestone n="6" unit="section"/>
ceterum, ut dixi, sequentibus comparatus et varietate eruditionis et lepore urbanitatis et ipsarum virium robore multum 
ceteros superat, quorum neminem Aper nominare et velut 
<milestone n="7" unit="section"/>
in aciem educere sustinuit. ego autem exspectabam, ut incusato Asinio et Caelio et Calvo aliud nobis agmen produceret, plurisque vel certe totidem nominaret, ex quibus alium 
Ciceroni, alium Caesari, singulis deinde singulos opponeremus. 
<milestone n="8" unit="section"/>
nunc detrectasse nominatim antiquos oratores 
contentus neminem sequentium laudare ausus est nisi in 
publicum et in commune, veritus credo, ne multos offenderet, 
<milestone n="9" unit="section"/>
si paucos excerpsisset. quotus enim quisque scholasticorum 
non hac sua persuasione fruitur, ut se ante Ciceronem numeret, sed plane post Gabinianum? at ego non verebor 
nominare singulos, quo facilius propositis exemplis appareat, 
quibus gradibus fracta sit et deminuta eloquentia.' </p></div1>
<div1 type="chapter" n="27">
<milestone n="1" unit="section"/>
<p>'At parce' inquit Maternus 'et potius exsolve promissum. 
neque enim hoc colligi desideramus, disertiores esse antiquos, quod apud me quidem in confesso est, sed causas 
exquirimus, quas te solitum tractare &lt;dixisti&gt;, paulo ante 
plane mitior et eloquentiae temporum nostrorum minus   
iratus, antequam te Aper offenderet maiores tuos lacessendo.' 
<milestone n="2" unit="section"/></p>
<p>'Non sum' inquit 'offensus Apri mei disputatione, nec 
vos offendi decebit, si quid forte auris vestras perstringat, 
cum sciatis hanc esse eius modi sermonum legem, iudicium 
animi citra damnum adfectus proferre.' 
<milestone n="3" unit="section"/></p>
<p>'Perge' inquit Maternus 'et cum de antiquis loquaris, 
utere antiqua libertate, a qua vel magis degeneravimus quam 
ab eloquentia.' </p></div1>
<div1 type="chapter" n="28">
<milestone n="1" unit="section"/>
<p>Et Messalla 'non reconditas, Materne, causas requiris, nec 
aut tibi ipsi aut huic Secundo vel huic Apro ignotas, etiam 
si mihi partis adsignatis proferendi in medium quae omnes 
<milestone n="2" unit="section"/>
sentimus. quis enim ignorat et eloquentiam et ceteras artis 
descivisse ab illa vetere gloria non inopia hominum, sed 
desidia iuventutis et neglegentia parentum et inscientia 
praecipientium et oblivione moris antiqui? quae mala primum in urbe nata, mox per Italiam fusa, iam in provincias 
<milestone n="3" unit="section"/>
manant. quamquam vestra vobis notiora sunt: ego de 
urbe et his propriis ac vernaculis vitiis loquar, quae natos 
statim excipiunt et per singulos aetatis gradus cumulantur, 
si prius de severitate ac disciplina maiorum circa educandos 
<milestone n="4" unit="section"/>
formandosque liberos pauca praedixero. nam pridem suus 
cuique filius, ex casta parente natus, non in cellula emptae 
nutricis, sed gremio ac sinu matris educabatur, cuius praecipua laus erat tueri domum et inservire liberis. 
<milestone n="5" unit="section"/>
eligebatur 
autem maior aliqua natu propinqua, cuius probatis spectatisque moribus omnis eiusdem familiae suboles committeretur; 
coram qua neque dicere fas erat quod turpe dictu, neque 
<milestone n="6" unit="section"/>
facere quod inhonestum factu videretur. ac non studia 
modo curasque, sed remissiones etiam lususque puerorum   
sanctitate quadam ac verecundia temperabat. sic Corneliam 
Gracchorum, sic Aureliam Caesaris, sic Atiam Augusti 
[matrem] praefuisse educationibus ac produxisse principes 
<milestone n="7" unit="section"/>
liberos accepimus. quae disciplina ac severitas eo pertinebat, ut sincera et integra et nullis pravitatibus detorta unius 
cuiusque natura toto statim pectore arriperet artis honestas, 
et sive ad rem militarem sive ad iuris scientiam sive ad eloquentiae studium inclinasset, id solum ageret, id universum 
hauriret. </p></div1>
<div1 type="chapter" n="29">
<milestone n="1" unit="section"/>
<p>At nunc natus infans delegatur Graeculae alicui ancillae, 
cui adiungitur unus aut alter ex omnibus servis, plerumque 
vilissimus nec cuiquam serio ministerio adcommodatus. 
horum fabulis et erroribus [et] virides [teneri] statim et 
rudes animi imbuuntur; nec quisquam in tota domo pensi 
habet, quid coram infante domino aut dicat aut faciat. 
<milestone n="2" unit="section"/>
quin etiam ipsi parentes non probitati neque modestiae 
parvulos adsuefaciunt, sed lasciviae et dicacitati, per quae 
paulatim impudentia inrepit et sui alienique contemptus. 
<milestone n="3" unit="section"/>
iam vero propria et peculiaria huius urbis vitia paene in 
utero matris concipi mihi videntur, histrionalis favor et 
gladiatorum equorumque studia: quibus occupatus et obsessus animus quantulum loci bonis artibus relinquit? 
quotum quemque invenies qui domi quicquam aliud loquatur? quos alios adulescentulorum sermones excipimus, si 
<milestone n="4" unit="section"/>
quando auditoria intravimus? ne praeceptores quidem ullas 
crebriores cum auditoribus suis fabulas habent; colligunt 
enim discipulos non severitate disciplinae nec ingenii experimento, sed ambitione salutationum et inlecebris adulationis. </p></div1>
<div1 type="chapter" n="30">
<milestone n="1" unit="section"/>
<p>Transeo prima discentium elementa, in quibus et ipsis   
parum laboratur: nec in auctoribus cognoscendis nec in 
evolvenda antiquitate nec in notitiam vel rerum vel hominum vel temporum satis operae insumitur. 
<milestone n="2" unit="section"/>
sed expetuntur 
quos rhetoras vocant; quorum professio quando primum in 
hanc urbem introducta sit quamque nullam apud maiores 
nostros auctoritatem habuerit, statim dicturus referam necesse est animum ad eam disciplinam, qua usos esse eos 
oratores accepimus, quorum infinitus labor et cotidiana 
meditatio et in omni genere studiorum assiduae exercitationes ipsorum etiam continentur libris. 
<milestone n="3" unit="section"/>
notus est vobis 
utique Ciceronis liber, qui Brutus inscribitur, in cuius extrema parte (nam prior commemorationem veterum oratorum 
habet) sua initia, suos gradus, suae eloquentiae velut quandam educationem refert: se apud Q. Mucium ius civile 
didicisse, apud Philonem Academicum, apud Diodotum 
Stoicum omnis philosophiae partis penitus hausisse; neque 
iis doctoribus contentum, quorum ei copia in urbe contigerat, 
Achaiam quoque et Asiam peragrasse, ut omnem omnium 
<milestone n="4" unit="section"/>
artium varietatem complecteretur. itaque hercule in libris 
Ciceronis deprehendere licet, non geometriae, non musicae, 
non grammaticae, non denique ullius ingenuae artis scientiam 
ei defuisse. ille dialecticae subtilitatem, ille moralis partis 
<milestone n="5" unit="section"/>
utilitatem, ille rerum motus causasque cognoverat. ita est 
enim, optimi viri, ita: ex multa eruditione et plurimis 
artibus et omnium rerum scientia exundat et exuberat illa 
admirabilis eloquentia; neque oratoris vis et facultas, sicut 
ceterarum rerum, angustis et brevibus terminis cluditur, sed 
is est orator, qui de omni quaestione pulchre et ornate et ad 
persuadendum apte dicere pro dignitate rerum, ad utilitatem 
temporum, cum voluptate audientium possit. </p></div1>
<div1 type="chapter" n="31">
<milestone n="1" unit="section"/>
<p>Hoc sibi illi veteres persuaserant, ad hoc efficiendum   
intellegebant opus esse, non ut in rhetorum scholis declamarent, nec ut fictis nec ullo modo ad veritatem accedentibus 
controversiis linguam modo et vocem exercerent, sed ut iis 
artibus pectus implerent, in quibus de bonis et malis, de 
honesto et turpi, de iusto et iniusto disputatur; haec enim 
<milestone n="2" unit="section"/>
est oratori subiecta ad dicendum materia. nam in iudiciis 
fere de aequitate, in deliberationibus &lt;de utilitate, in laudationibus&gt; de honestate disserimus, ita &lt;tamen&gt; ut plerumque 
haec ipsa in vicem misceantur: de quibus copiose et varie 
et ornate nemo dicere potest, nisi qui cognovit naturam 
humanam et vim virtutum pravitatemque vitiorum et intellectum eorum, quae nec in virtutibus nec in vitiis numerantur. 
<milestone n="3" unit="section"/>
ex his fontibus etiam illa profluunt, ut facilius iram 
iudicis vel instiget vel leniat, qui scit quid ira, promptius 
ad miserationem impellat, qui scit quid sit misericordia et 
<milestone n="4" unit="section"/>
quibus animi motibus concitetur. in his artibus exercitationibusque versatus orator, sive apud infestos sive apud cupidos 
sive apud invidentis sive apud tristis sive apud timentis 
dicendum habuerit, tenebit venas animorum, et prout cuiusque natura postulabit, adhibebit manum et temperabit orationem, parato omni instrumento et ad omnem usum reposito. 
<milestone n="5" unit="section"/>
sunt apud quos adstrictum et collectum et singula statim 
argumenta concludens dicendi genus plus fidei meretur: 
apud hos dedisse operam dialecticae proficiet. alios fusa 
et aequalis et ex communibus ducta sensibus oratio magis 
delectat: ad hos permovendos mutuabimur a Peripateticis 
<milestone n="6" unit="section"/>
aptos et in omnem disputationem paratos iam locos. dabunt 
Academici pugnacitatem, Plato altitudinem, Xenophon iucunditatem; ne Epicuri quidem et Metrodori honestas 
quasdam exclamationes adsumere iisque, prout res poscit,   
<milestone n="7" unit="section"/>
uti alienum erit oratori. neque enim sapientem informamus 
neque Stoicorum comitem, sed eum qui quasdam artis 
haurire, omnes libare debet. ideoque et iuris civilis scientiam veteres oratores comprehendebant, et grammatica 
<milestone n="8" unit="section"/>
musica geometria imbuebantur. incidunt enim causae, 
plurimae quidem ac paene omnes, quibus iuris notitia desideratur, pleraeque autem, in quibus haec quoque scientia 
requiritur. </p></div1>
<div1 type="chapter" n="32">
<milestone n="1" unit="section"/>
<p>Nec quisquam respondeat sufficere, ut ad tempus simplex 
quiddam et uniforme doceamur. primum enim aliter utimur 
propriis, aliter commodatis, longeque interesse manifestum 
est, possideat quis quae profert an mutuetur. deinde ipsa 
multarum artium scientia etiam aliud agentis nos ornat, 
<milestone n="2" unit="section"/>
atque ubi minime credas, eminet et excellit. idque non 
doctus modo et prudens auditor, sed etiam populus intellegit 
ac statim ita laude prosequitur, ut legitime studuisse, ut per 
omnis eloquentiae numeros isse, ut denique oratorem esse 
fateatur; quem non posse aliter existere nec extitisse umquam confirmo, nisi eum qui, tamquam in aciem omnibus 
armis instructus, sic in forum omnibus artibus armatus 
<milestone n="3" unit="section"/>
exierit. quod adeo neglegitur ab horum temporum disertis, 
ut in actionibus eorum huius quoque cotidiani sermonis 
foeda ac pudenda vitia deprehendantur; ut ignorent leges, 
non teneant senatus consulta, ius &lt;huius&gt; civitatis ultro derideant, sapientiae vero studium et praecepta prudentium 
<milestone n="4" unit="section"/>
penitus reformident. in paucissimos sensus et angustas 
sententias detrudunt eloquentiam velut expulsam regno suo, 
ut quae olim omnium artium domina pulcherrimo comitatu 
pectora implebat, nunc circumcisa et amputata, sine apparatu, sine honore, paene dixerim sine ingenuitate, quasi una 
<milestone n="5" unit="section"/>
ex sordidissimis artificiis discatur. ergo hanc primam et 
praecipuam causam arbitror, cur in tantum ab eloquentia 
antiquorum oratorum recesserimus. si testes desiderantur, 
quos potiores nominabo quam apud Graecos Demosthenem, 
quem studiosissimum Platonis auditorem fuisse memoriae 
<milestone n="6" unit="section"/>
proditum est? et Cicero his, ut opinor, verbis refert, quidquid in eloquentia effecerit, id se non rhetorum &lt;officinis&gt;, sed 
<milestone n="7" unit="section"/>
Academiae spatiis consecutum. sunt aliae causae, magnae 
et graves, quas vobis aperiri aequum est, quoniam quidem 
ego iam meum munus explevi, et quod mihi in consuetudine 
est, satis multos offendi, quos, si forte haec audierint, certum 
habeo dicturos me, dum iuris et philosophiae scientiam tamquam oratori necessariam laudo, ineptiis meis plausisse.' </p></div1>
<div1 type="chapter" n="33">
<milestone n="1" unit="section"/>
<p>Et Maternus 'mihi quidem' inquit 'susceptum a te munus 
adeo peregisse nondum videris, ut incohasse tantum et velut 
<milestone n="2" unit="section"/>
vestigia ac liniamenta quaedam ostendisse videaris. nam 
quibus &lt;artibus&gt; instrui veteres oratores soliti sint, dixisti differentiamque nostrae desidiae et inscientiae adversus acerrima 
et fecundissima eorum studia demonstrasti: cetera exspecto, 
ut quem ad modum ex te didici, quid aut illi scierint aut nos 
nesciamus, ita hoc quoque cognoscam, quibus exercitationibus iuvenes iam et forum ingressuri confirmare et alere ingenia sua soliti sint. 
<milestone n="3" unit="section"/>
neque enim solum arte et scientia, sed 
longe magis facultate et &lt;usu&gt; eloquentiam contineri, nec tu 
puto abnues et hi significare vultu videntur.' 
<milestone n="4" unit="section"/></p>
<p>Deinde cum Aper quoque et Secundus idem adnuissent, 
Messalla quasi rursus incipiens: 'quoniam initia et semina 
veteris eloquentiae satis demonstrasse videor, docendo quibus 
artibus antiqui oratores institui erudirique soliti sint, persequar nunc exercitationes eorum. 
<milestone n="5" unit="section"/>
quamquam ipsis artibus 
inest exercitatio, nec quisquam percipere tot tam reconditas 
tam varias res potest, nisi ut scientiae meditatio, meditationi 
facultas, facultati usus eloquentiae accedat. per quae colligitur eandem esse rationem et percipiendi quae proferas 
<milestone n="6" unit="section"/>
et proferendi quae perceperis. sed si cui obscuriora haec 
videntur isque scientiam ab exercitatione separat, illud certe 
concedet, instructum et plenum his artibus animum longe 
paratiorem ad eas exercitationes venturum, quae propriae 
esse oratorum videntur. </p></div1>
<div1 type="chapter" n="34">
<milestone n="1" unit="section"/>
<p>Ergo apud maiores nostros iuvenis ille, qui foro et eloquentiae parabatur, imbutus iam domestica disciplina, refertus honestis studiis deducebatur a patre vel a propinquis 
ad eum oratorem, qui principem in civitate locum obtinebat. 
<milestone n="2" unit="section"/>
hunc sectari, hunc prosequi, huius omnibus dictionibus interesse sive in iudiciis sive in contionibus adsuescebat, ita 
ut altercationes quoque exciperet et iurgiis interesset utque 
<milestone n="3" unit="section"/>
sic dixerim, pugnare in proelio disceret. magnus ex hoc 
usus, multum constantiae, plurimum iudicii iuvenibus statim 
contingebat, in media luce studentibus atque inter ipsa discrimina, ubi nemo inpune stulte aliquid aut contrarie dicit, 
quo minus et iudex respuat et adversarius exprobret, ipsi 
<milestone n="4" unit="section"/>
denique advocati aspernentur. igitur vera statim et incorrupta eloquentia imbuebantur; et quamquam unum sequerentur, tamen omnis eiusdem aetatis patronos in plurimis et 
causis et iudiciis cognoscebant; habebantque ipsius populi 
diversissimarum aurium copiam, ex qua facile deprehenderent, quid in quoque vel probaretur vel displiceret. 
<milestone n="5" unit="section"/>
ita nec praeceptor deerat, optimus quidem et electissimus, qui faciem 
eloquentiae, non imaginem praestaret, nec adversarii et   
aemuli ferro, non rudibus dimicantes, nec auditorium semper 
plenum, semper novum, ex invidis et faventibus, ut nec bene 
&lt;nec male&gt; dicta dissimularentur. scitis enim magnam illam 
et duraturam eloquentiae famam non minus in diversis subselliis parari quam suis; inde quin immo constantius surgere, 
<milestone n="6" unit="section"/>
ibi fidelius corroborari. atque hercule sub eius modi praeceptoribus iuvenis ille, de quo loquimur, oratorum discipulus, 
fori auditor, sectator iudiciorum, eruditus et adsuefactus 
alienis experimentis, cui cotidie audienti notae leges, non 
novi iudicum vultus, frequens in oculis consuetudo contionum, saepe cognitae populi aures, sive accusationem susceperat sive defensionem, solus statim et unus cuicumque 
<milestone n="7" unit="section"/>
causae par erat. nono decimo aetatis anno L. Crassus 
C. Carbonem, unoetvicesimo Caesar Dolabellam, altero et 
vicesimo Asinius Pollio C. Catonem, non multum aetate 
antecedens Calvus Vatinium iis orationibus insecuti sunt, 
quas hodieque cum admiratione legimus. </p></div1>
<div1 type="chapter" n="35">
<milestone n="1" unit="section"/>
<p>At nunc adulescentuli nostri deducuntur in scholas istorum, qui rhetores vocantur, quos paulo ante Ciceronis 
tempora extitisse nec placuisse maioribus nostris ex eo 
manifestum est, quod a Crasso et Domitio censoribus claudere, ut ait Cicero, &quot;ludum impudentiae&quot; iussi sunt. 
<milestone n="2" unit="section"/>
sed ut dicere institueram, deducuntur in scholas, &lt;in&gt; quibus non 
facile dixerim utrumne locus ipse an condiscipuli an genus 
<milestone n="3" unit="section"/>
studiorum plus mali ingeniis adferant. nam in loco nihil 
reverentiae est, in quem nemo nisi aeque imperitus intret; 
in condiscipulis nihil profectus, cum pueri inter pueros et 
adulescentuli inter adulescentulos pari securitate et dicant 
et audiantur; ipsae vero exercitationes magna ex parte contrariae. 
<milestone n="4" unit="section"/>
nempe enim duo genera materiarum apud rhetoras 
tractantur, suasoriae et controversiae. ex his suasoriae 
quidem etsi tamquam plane leviores et minus prudentiae 
exigentes pueris delegantur, controversiae robustioribus adsignantur, quales, per fidem, et quam incredibiliter compositae! sequitur autem, ut materiae abhorrenti a veritate 
<milestone n="5" unit="section"/>
declamatio quoque adhibeatur. sic fit ut tyrannicidarum 
praemia aut vitiatarum electiones aut pestilentiae remedia 
aut incesta matrum aut quidquid in schola cotidie agitur, in 
foro vel raro vel numquam, ingentibus verbis persequantur: 
cum ad veros iudices ventum . . . </p></div1>
<div1 type="chapter" n="36">
<milestone n="1" unit="section"/>
<p>. . . rem cogitant. nihil humile, nihil abiectum eloqui 
poterat. magna eloquentia, sicut flamma, materia alitur et 
motibus excitatur et urendo clarescit. eadem ratio in nostra 
<milestone n="2" unit="section"/>
quoque civitate antiquorum eloquentiam provexit. nam etsi 
horum quoque temporum oratores ea consecuti sunt, quae 
composita et quieta et beata re publica tribui fas erat, 
tamen illa perturbatione ac licentia plura sibi adsequi videbantur, cum mixtis omnibus et moderatore uno carentibus 
tantum quisque orator saperet, quantum erranti populo persuaderi poterat. 
<milestone n="3" unit="section"/>
hinc leges assiduae et populare nomen, hinc 
contiones magistratuum paene pernoctantium in rostris, hinc 
accusationes potentium reorum et adsignatae etiam domibus 
inimicitiae, hinc procerum factiones et assidua senatus adversus plebem certamina. 
<milestone n="4" unit="section"/>
quae singula etsi distrahebant rem 
publicam, exercebant tamen illorum temporum eloquentiam 
et magnis cumulare praemiis videbantur, quia quanto quisque 
plus dicendo poterat, tanto facilius honores adsequebatur, 
tanto magis in ipsis honoribus collegas suos anteibat, tanto 
plus apud principes gratiae, plus auctoritatis apud patres,   
<milestone n="5" unit="section"/>
plus notitiae ac nominis apud plebem parabat. hi clientelis 
etiam exterarum nationum redundabant, hos ituri in provincias magistratus reverebantur, hos reversi colebant, hos 
et praeturae et consulatus vocare ultro videbantur, hi ne 
privati quidem sine potestate erant, cum et populum et 
<milestone n="6" unit="section"/>
senatum consilio et auctoritate regerent. quin immo sibi 
ipsi persuaserant neminem sine eloquentia aut adsequi posse 
<milestone n="7" unit="section"/>
in civitate aut tueri conspicuum et eminentem locum. nec 
mirum, cum etiam inviti ad populum producerentur, cum 
parum esset in senatu breviter censere, nisi qui ingenio et 
eloquentia sententiam suam tueretur, cum in aliquam invidiam aut crimen vocati sua voce respondendum haberent, 
cum testimonia quoque in publicis &lt;iudiciis&gt; non absentes nec 
per tabellam dare, sed coram et praesentes dicere cogerentur. 
<milestone n="8" unit="section"/>
ita ad summa eloquentiae praemia magna etiam necessitas accedebat, et quo modo disertum haberi pulchrum et 
gloriosum, sic contra mutum et elinguem videri deforme 
habebatur. </p></div1>
<div1 type="chapter" n="37">
<milestone n="1" unit="section"/>
<p>Ergo non minus rubore quam praemiis stimulabantur, ne 
clientulorum loco potius quam patronorum numerarentur, 
ne traditae a maioribus necessitudines ad alios transirent, ne 
tamquam inertes et non suffecturi honoribus aut non impetrarent aut impetratos male tuerentur. 
<milestone n="2" unit="section"/>
nescio an venerint 
in manus vestras haec vetera, quae et in antiquariorum bibliothecis adhuc manent et cum maxime a Muciano contrahuntur, ac iam undecim, ut opinor, Actorum libris et tribus 
<milestone n="3" unit="section"/>
Epistularum composita et edita sunt. ex his intellegi potest 
Cn. Pompeium et M. Crassum non viribus modo et armis, 
sed ingenio quoque et oratione valuisse; Lentulos et Metellos et Lucullos et Curiones et ceteram procerum manum 
multum in his studiis operae curaeque posuisse, nec quemquam illis temporibus magnam potentiam sine aliqua eloquentia consecutum. 
<milestone n="4" unit="section"/>
his accedebat splendor reorum et 
magnitudo causarum, quae et ipsa plurimum eloquentiae 
praestant. nam multum interest, utrumne de furto aut formula et interdicto dicendum habeas, an de ambitu comitiorum, expilatis sociis et civibus trucidatis. 
<milestone n="5" unit="section"/>
quae mala sicut non 
accidere melius est isque optimus civitatis status habendus 
est, in quo nihil tale patimur, ita cum acciderent, ingentem 
eloquentiae materiam subministrabant. crescit enim cum 
amplitudine rerum vis ingenii, nec quisquam claram et inlustrem orationem efficere potest nisi qui causam parem 
<milestone n="6" unit="section"/>
invenit. non, opinor, Demosthenem orationes inlustrant, quas 
adversus tutores suos composuit, nec Ciceronem magnum 
oratorem P. Quintius defensus aut Licinius Archias faciunt: 
Catilina et Milo et Verres et Antonius hanc illi famam circumdederunt, non quia tanti fuerit rei publicae malos ferre 
cives, ut uberem ad dicendum materiam oratores haberent, 
sed, ut subinde admoneo, quaestionis meminerimus sciamusque nos de ea re loqui, quae facilius turbidis et inquietis 
<milestone n="7" unit="section"/>
temporibus existit. quis ignorat utilius ac melius esse frui 
pace quam bello vexari? pluris tamen bonos proeliatores 
<milestone n="8" unit="section"/>
bella quam pax ferunt. similis eloquentiae condicio. nam 
quo saepius steterit tamquam in acie quoque pluris et intulerit ictus et exceperit quoque maiores adversarios acrioresque pugnas sibi ipsa desumpserit, tanto altior et excelsior 
et illis nobilitata discriminibus in ore hominum agit, quorum 
ea natura est, ut secura velint. </p></div1>
<div1 type="chapter" n="38">
<milestone n="1" unit="section"/>
<p>Transeo ad formam et consuetudinem veterum iudiciorum. quae etsi nunc aptior est [ita erit], eloquentiam tamen 
illud forum magis exercebat, in quo nemo intra paucissimas 
horas perorare cogebatur et liberae comperendinationes 
erant et modum in dicendo sibi quisque sumebat et numerus 
<milestone n="2" unit="section"/>
neque dierum neque patronorum finiebatur. primus haec 
tertio consulatu Cn. Pompeius adstrinxit imposuitque veluti 
frenos eloquentiae, ita tamen ut omnia in foro, omnia legibus, omnia apud praetores gererentur: apud quos quanto 
maiora negotia olim exerceri solita sint, quod maius argumentum est quam quod causae centumvirales, quae nunc 
primum obtinent locum, adeo splendore aliorum iudiciorum 
obruebantur, ut neque Ciceronis neque Caesaris neque Bruti 
neque Caelii neque Calvi, non denique ullius magni oratoris 
liber apud centumviros dictus legatur, exceptis orationibus 
Asinii, quae pro heredibus Urbiniae inscribuntur, ab ipso 
tamen Pollione mediis divi Augusti temporibus habitae, postquam longa temporum quies et continuum populi otium et 
assidua senatus tranquillitas et maxime principis disciplina 
ipsam quoque eloquentiam sicut omnia alia pacaverat. </p></div1>
<div1 type="chapter" n="39">
<milestone n="1" unit="section"/>
<p>Parvum et ridiculum fortasse videbitur quod dicturus 
sum, dicam tamen, vel ideo ut rideatur. quantum humilitatis putamus eloquentiae attulisse paenulas istas, quibus adstricti et velut inclusi cum iudicibus fabulamur? quantum 
virium detraxisse orationi auditoria et tabularia credimus, in 
<milestone n="2" unit="section"/>
quibus iam fere plurimae causae explicantur? nam quo 
modo nobilis equos cursus et spatia probant, sic est aliquis 
oratorum campus, per quem nisi liberi et soluti ferantur, 
<milestone n="3" unit="section"/>
debilitatur ac frangitur eloquentia. ipsam quin immo curam 
et diligentis stili anxietatem contrariam experimur, quia   
saepe interrogat iudex, quando incipias, et ex interrogatione 
eius incipiendum est. frequenter probationibus et testibus 
silentium patronus indicit. unus inter haec dicenti aut alter 
adsistit, et res velut in solitudine agitur. 
<milestone n="4" unit="section"/>
oratori autem clamore plausuque opus est et velut quodam theatro; qualia 
cotidie antiquis oratoribus contingebant, cum tot pariter ac 
tam nobiles forum coartarent, cum clientelae quoque ac 
tribus et municipiorum etiam legationes ac pars Italiae 
periclitantibus adsisteret, cum in plerisque iudiciis crederet 
<milestone n="5" unit="section"/>
populus Romanus sua interesse quid iudicaretur. satis constat C. Cornelium et M. Scaurum et T. Milonem et L. Bestiam et P. Vatinium concursu totius civitatis et accusatos 
et defensos, ut frigidissimos quoque oratores ipsa certantis 
populi studia excitare et incendere potuerint. itaque hercule 
eius modi libri extant, ut ipsi quoque qui egerunt non aliis 
magis orationibus censeantur. </p></div1>
<div1 type="chapter" n="40">
<milestone n="1" unit="section"/>
<p>Iam vero contiones assiduae et datum ius potentissimum 
quemque vexandi atque ipsa inimicitiarum gloria, cum se 
plurimi disertorum ne a Publio quidem Scipione aut &lt;L.&gt; Sulla 
aut Cn. Pompeio abstinerent, et ad incessendos principes 
viros, ut est natura invidiae, populi quoque et histriones 
auribus uterentur, quantum ardorem ingeniis, quas oratoribus faces admovebant. 
<milestone n="2" unit="section"/></p>
<p>. . non de otiosa et quieta re loquimur et quae probitate et 
modestia gaudeat, sed est magna illa et notabilis eloquentia 
alumna licentiae, quam stulti libertatem vocitant, comes 
seditionum, effrenati populi incitamentum, sine obsequio, sine 
severitate, contumax, temeraria, adrogans, quae in bene constitutis civitatibus non oritur. 
<milestone n="3" unit="section"/>
quem enim oratorem Lacedaemonium, quem Cretensem accepimus? quarum civitatum 
severissima disciplina et severissimae leges traduntur. ne 
Macedonum quidem ac Persarum aut ullius gentis, quae 
certo imperio contenta fuerit, eloquentiam novimus. Rhodii 
quidam, plurimi Athenienses oratores extiterunt, apud quos 
omnia populus, omnia imperiti, omnia, ut sic dixerim, omnes 
<milestone n="4" unit="section"/>
poterant. nostra quoque civitas, donec erravit, donec se 
partibus et dissensionibus et discordiis confecit, donec nulla 
fuit in foro pax, nulla in senatu concordia, nulla in iudiciis 
moderatio, nulla superiorum reverentia, nullus magistratuum 
modus, tulit sine dubio valentiorem eloquentiam, sicut indomitus ager habet quasdam herbas laetiores. sed nec tanti rei 
publicae Gracchorum eloquentia fuit, ut pateretur et leges, 
nec bene famam eloquentiae Cicero tali exitu pensavit. </p></div1>
<div1 type="chapter" n="41">
<milestone n="1" unit="section"/>
<p>Sic quoque quod superest antiquitatis oratoribus forum 
non emendatae nec usque ad votum compositae civitatis argumentum est. 
<milestone n="2" unit="section"/>
quis enim nos advocat nisi aut nocens aut 
miser? quod municipium in clientelam nostram venit, nisi 
quod aut vicinus populus aut domestica discordia agitat? 
quam provinciam tuemur nisi spoliatam vexatamque? atqui 
<milestone n="3" unit="section"/>
melius fuisset non queri quam vindicari. quod si inveniretur 
aliqua civitas, in qua nemo peccaret, supervacuus esset inter 
innocentis orator sicut inter sanos medicus. quo modo 
tamen minimum usus minimumque profectus ars medentis 
habet in iis gentibus, quae firmissima valetudine ac saluberrimis corporibus utuntur, sic minor oratorum honor obscuriorque gloria est inter bonos mores et in obsequium 
<milestone n="4" unit="section"/>
regentis paratos. quid enim opus est longis in senatu sententiis, cum optimi cito consentiant? quid multis apud populum contionibus, cum de re publica non imperiti et multi 
deliberent, sed sapientissimus et unus? quid voluntariis 
accusationibus, cum tam raro et tam parce peccetur? quid 
invidiosis et excedentibus modum defensionibus, cum clementia cognoscentis obviam periclitantibus eat? 
<milestone n="5" unit="section"/>
credite, 
optimi et in quantum opus est disertissimi viri, si aut vos 
prioribus saeculis aut illi, quos miramur, his nati essent, ac 
deus aliquis vitas ac [vestra] tempora repente mutasset, nec 
vobis summa illa laus et gloria in eloquentia neque illis 
modus et temperamentum defuisset: nunc, quoniam nemo 
eodem tempore adsequi potest magnam famam et magnam 
quietem, bono saeculi sui quisque citra obtrectationem alterius utatur.' </p></div1>
<div1 type="chapter" n="42">
<milestone n="1" unit="section"/>
<p>Finierat Maternus, cum Messalla: 'erant quibus contra 
dicerem, erant de quibus plura dici vellem, nisi iam dies 
esset exactus.' 'fiet' inquit Maternus 'postea arbitratu tuo, 
et si qua tibi obscura in hoc meo sermone visa sunt, de iis 
<milestone n="2" unit="section"/>
rursus conferemus.' ac simul adsurgens et Aprum complexus 'ego' inquit 'te poetis, Messalla autem antiquariis 
criminabimur.' 'at ego vos rhetoribus et scholasticis' inquit. </p>
<p>Cum adrisissent, discessimus.   </p></div1>
</body>
</text>
</TEI.2>
